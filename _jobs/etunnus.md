---
title: "Suomen E-tunnus Oy"
subtitle: "2013 - 2015"
order: c
image: "1.jpg"
---

Syksyllä 2013 olin mukana tiimissä joka toteutti oma.e-tunnus.fi -verkkopalvelun. E-tunnus on niin kutsuttu laskutuspalvelu, jonka kautta voi laskuttaa työnsä ilman että tarvitsee perustaa omaa yritystä.

Palvelukonsepti toimii niin että käyttäjät lähettävät verkkopalvelun kautta tiedot laskuista. Laskut välitetään asiakkaille ja maksettujen laskujen perusteella muodostetaan palkkaerittelyt ja maksetaan palkka käyttäjille. Käyttäjät voivat seurata laskujen ja palkanmaksun tilaa verkkopalvelun avulla.

Palvelu avattiin vuoden 2014 alussa ja sen jälkeen ylläpidin ja pikkuhiljaa kehitin sitä. Jonkin aikaa huolehdin myös asiakaspalvelusta vastaten sähköposteihin ja puheluihin.

Verkkopalvelu toteutettiin web-hotelliin PHP-kielisenä. Selainpään toiminnallisuudet tehtiin JavaScriptillä jQuery-kirjaston avulla. Sovelluksen pohjana oli CakePHP-sovelluskehys, joka noudattaa MVC-mallia. Sovellus myös integroitiin taloushallintaohjelmisto Netvisorin kanssa, jonka REST-rajapinnan kautta voidaan välittää tiedot laskuista.

Palvelun kehittämisessä yllättäen tekninen puoli ei kuitenkaan ollut vaikein osuus, vaan hankalinta oli varsinaisen palvelun rakentaminen. Laskutus, palkanmaksu, vakuutukset, yhteistyö tilitoimiston, pankin ja vakuutusyhtiöiden ja verottajan kanssa ja miten järjestelmän saa sovitettua tähän kaikkeen. Jostain syystä en saanut keskittyä pelkkään koodaamiseen vaan jouduin selvittämään myös miten nämä asiat toimivat. Palveluhan voisi toimia ilman nettisovellustakin. Nettisovellus automatisoi ja helpottaa palvelun toimintaa digitalisaation hengessä.

Oli todella mielenkiintoista olla mukana rakentamassa tätä palvelua alusta lähtien ja nähdä että se saatiin toimimaan ja että siitä on ollut hyötyä käyttäjilleen.

Palvelulla oli jossakin vaiheessa yli sata aktiivista laskuttavaa käyttäjää. E-tunnus on edelleen toiminnassa mutta en ole itse enää mukana sitä kehittämässä.
